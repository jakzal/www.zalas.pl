---
title: Ubuntu 10.04 Lucid Lynx jest już tuż za rogiem
slug: ubuntu-1004-lucid-lynx-jest-juz-za-rogiem
author: Jakub Zalas
description: 
post_id: 520
created: 2010/03/20 19:16:49
created_gmt: 2010/03/20 18:16:49
comment_status: open
post_name: ubuntu-1004-lucid-lynx-jest-juz-za-rogiem
status: publish
post_type: post
---

<!--Wczoraj wydano pierwszą wersję beta Ubuntu 10.04 (Lucid Lynx). Postanowiłem ją przetestować i zaktualizowałem swój biurkowy komputer, na którym uchowało się jeszcze Ubuntu 9.04.-->

# Ubuntu 10.04 Lucid Lynx jest już tuż za rogiem

![Ubuntu Logo](/uploads/wp/2010/03/blackeubuntulogo-400x105.png)

Wczoraj [wydano pierwszą wersję ](http://fridge.ubuntu.com/node/1998)**[beta Ubuntu 10.04](http://fridge.ubuntu.com/node/1998)** (_Lucid Lynx_). Postanowiłem ją przetestować i zaktualizowałem swój biurkowy komputer, na którym uchowało się jeszcze Ubuntu 9.04. 

## Aktualizacja

Nie instalowałem dystrybucji od zera, z płyty, ale uaktualniłem ją uruchamiając menedżer aktualizacji z odpowiednią opcją: 
    
    
    update-manager -d

## Problemy

Jedyną trudnością były sterowniki do karty nvidia. Instalatorowi nie udało się zainstalować ich w nowej wersji. Jest to znany problem, bo moje zgłoszenie nie było pierwsze. Poradziłem z tym sobie wpierw usuwając wszystkie pakiety nvidii. Potem uruchomiłem menedżer aktualizacji raz jeszcze. Kartę skonfigurowałem przy pomocy instalatora sterowników (System -> Administracja -> Sterowniki) po dokończeniu aktualizacji dystrybucji i ponownym uruchomieniu komputera. Karta jest stara, a efekty pulpitu śmigają bez zacięć. 

## Zmiany

[Ubuntu odświeża markę](http://fridge.ubuntu.com/node/1991), z czym wiąże się lifting **Gnome**'a. Przyznaję, że wygląda coraz lepiej i jako stały użytkownik **KDE** dam Gnomowi szansę. Byłbym w stanie przy nim pozostać, jeśli spełni moje wymagania pod względem funkcjonalności i użyteczności. Dwóch kolejnych nowości nie zdążyłem jeszcze przetestować. Ubuntu jest teraz lepiej zintegrowane z takimi Social Media jak **twitter**, czy **facebook**. Mamy do nich dostęp bezpośrednio z górnego panelu. Poza tym usługa **Ubuntu One** umożliwi nam synchronizację swoich folderów, a już wkrótce sklep **Ubuntu One Music Store** pozwoli na kupowanie w nim muzyki. 

## Na krawędzi

Ubuntu 10.04  jest dopiero w fazie beta. Jest to wersja dla tych, którzy lubią żyć na krawędzi. Lepiej nie instalować tego na komputerze do codziennej pracy. Chyba, że chcecie zrobić sobie chwilę przerwy przywracając poprzednią wersję ;) Wprawdzie wszystko poszło mi gładko, jednak słowa ostrzeżenia się należą. Stabilna wersja planowana jest na koniec kwietnia. ![Gnome w Ubuntu 10.04](/uploads/wp//2010/03/ubuntu-10-04-beta1-gnome-400x250.png) ![KDE w Ubuntu 10.04](/uploads/wp//2010/03/ubuntu-10-04-beta1-kde-400x250.png)

![Ubuntu 10.04 and Social Media](/uploads/wp//2010/03/ubuntu-1004-social-400x250.png)
